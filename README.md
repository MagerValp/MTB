# Köpguide MTB 2021

Den här guiden riktar sig till dig som tidigare har cyklat på vanliga stadscyklar och som 2021 blivit intresserad av att cykla mtb som motion, hobby eller för att komma ut i naturen. Här är ett försök att samla svaren på några av de vanligaste frågorna och reda ut lite grundläggande begrepp. Fokus ligger på instegs- och mellansegmentet så mer exotiska märken och lösningar tas inte upp.


## [happyride.se](https://happyride.se/)

På [happyride.se](https://happyride.se/) hittar du artiklar om cykling och ett forum där du kan få råd och hjälp. Det dyker nästan dagligen upp nya forumtrådar om köpråd, så titta gärna på vad folk har frågat om de senaste veckorna för att få tips — troligtvis letar någon efter en likadan cykel som du gör.


# Innehåll


<!--ts-->
* [Allmänna råd](#allmänna-råd)
   * [Vilket cykelmärke skall jag köpa?](#vilket-cykelmärke-skall-jag-köpa)
   * [Stötdämpning](#stötdämpning)
   * [Budget](#budget)
   * [Nytt eller begagnat?](#nytt-eller-begagnat)
   * [Underhåll och slitagedelar](#underhåll-och-slitagedelar)
* [Cykeltyper](#cykeltyper)
	* Cross Country, XC
	* Down Country, DC
	* Trail, Stigcykel
	* Enduro, All-mountain
	* Downhill, Freeride, Dirt Jump
	* Fat Bike
* [Geometri](#geometri)
   * [Hjulstorlek](#hjulstorlek)
   * [Boost](#boost)
   * [Rammaterial](#rammaterial)
* [Checklista](#checklista)
   * [Ram](#ram)
   * [Framgaffel](#framgaffel)
   * [Bakdämpare](#bakdämpare)
   * [Växlar och drivlina](#växlar-och-drivlina)
   * [Bromsar](#bromsar)
   * [Hjul](#hjul)
   * [Sadelstolpe](#sadelstolpe)
<!--te-->


# Allmänna råd

## Vilket cykelmärke skall jag köpa?

När du köper en mtb betalar du i grund och botten för en uppsätting komponenter. De stora komponenttillverkarna (t ex Shimano, SRAM, Fox) har produktserier i olika prisklasser som cykeltillverkarna plockar ihop och paketerar som en cykelmodell. Det finns också flera budgetmärken (t ex SR Suntour, Tektro, Sunrace) som dyker upp på lite enklare modeller. Det cykelmärkena framför allt tar fram är cykelns ramgeometri, annars är det till stor del samma komponentserier på alla märken. Det gör större skillnad _var_ du köper cykeln än vilket märke det är — om du handlar i en lokal cykelaffär, från en av de stora kedjorna som har egna märken, från en näthandlare, eller från något av cykelmärkena som säljer direkt utan återförsäljare.


## Stötdämpning

Det som framför allt skiljer mountainbikes från andra cykeltyper är stötdämpning. Den gör att cykeln kan ta sig fram i stökig terräng utan att man tappar kontrollen. Man skiljer på cyklar som bara har dämpning fram (hardtail, HT) och cyklar som har dämpning både fram och bak (heldämpad, full/dual suspension, FS). Man anger också vilken slaglängd dämpningen har, dvs hur många mm den kan röra sig upp och ner. Just stökigare och brantare terräng, desto mer dämpning vill man ha på cykeln. Nackdelen med mer dämpning är att det blir dyrare, cykeln blir tyngre och det du vinner i prestanda utför förlorar du när du ska trampa uppför.

En heldämpad cykel har fler rörliga delar och kräver mer underhåll, men i gengäld är den lite mer förlåtande och ställer inte lika höga krav på din cykelteknik som en hardtail. En hardtail tvingar dig att fokusera på att använda bra teknik och vara mer aktiv med kroppen.

Något som kanske inte är uppenbart är att stötdämpare måste ställas in för ekipagets vikt för att fungera. På en bil där passagerarna utgör kanske 10-20% av totalvikten är detta inget man behöver tänka på, men på en cykel utgör cyklisten runt 80% av vikten. Tumregeln är att ju dyrare dämpare, desto större justeringsmöjligheter får man. På de allra enklaste finns det inga justeringsmöjligheter över huvud taget och då är frågan om man inte hellre skall köra helstelt och spara vikten.


## Budget

För en hardtail med instegskomponenter får du räkna med knappt 10000 kr, för en heldämpad ca 20-25000 kr. När man går upp till cyklar med dyrare komponenter får man generellt sett lägre vikt, mer justerbarhet, högre prestanda och mer exklusiva material.

Det finns cyklar för betydligt mindre pengar men de kommer med enklare komponenter avsedda för vanliga pendlarcyklar och är inte byggda för att tåla de påfrestningar som det innebär att cykla i avancerad terräng.

Många cyklar kommer idag med en sänkstolpe (dropper post) som standard, men det ingår inte alltid på budgetcyklar. Den gör att du snabbt kan sänka ner sadeln med ett reglage på styret så fort det börjar gå utför, och lika snabbt skjuta upp den igen när det är dags att sitta ner och trampa. Ingår den inte får du räkna med minst en tusenlapp för att köpa till en.

Bättre cyklar kommer oftast utan pedaler, så glöm inte att ta med det i beräkningarna.


## Nytt eller begagnat?

Som en effekt av pandemin har mountainbikes överlag ett ganska högt andrahandsvärde, vilket förstås är positivt om du skall byta upp till en nyare cykel eller har tröttnat och skall sälja den. Nackdelen är att det kan vara svårt att göra begagnatfynd om man inte vet vad man ska titta efter och du behöver bedöma om säljaren har skött underhållet av cykeln. Du har heller inte samma konsumentskydd om du köper från en annan privatperson och beroende på tillverkare så följer inte alltid cykelns garantier med. Men med det sagt så räcker pengarna som kanske bara ger dig en ny instegsmodell till en betydligt finare cykel med ett par år på nacken.

Tänk på att alltid begära originalkvittot för cykeln så att du inte råkar köpe stöldgods.


## Underhåll och slitagedelar

Cykling i terräng innebär helt andra påfrestningar på cykeln än vanlig pendling och delar slits ut mycket fortare. Dessutom prioriteras oftast komponenternas vikt och prestanda framför slitstyrkan. Till slitagedelar hör däck, kedja, kassett, framdrev, och bromsbelägg. Räkna med att de behöver bytas regelbundet, beroende på hur mycket cykeln körts. Att hålla cykeln ren och välsmord gör att delarna håller längre.

Stötdämpare behöver regelbundet underhåll för att fortsätta fungera. De måste rengöras och torkas av efter varje cykeltur, och med ett visst intervall (t ex efter 50 cyklade timmar) skall en mindre service göras där man byter olja och gör rent. Med längre intervall (t ex efter 200 timmar) skall en större service göras och vissa interna delar bytas ut, vilket i vissa fall kräver specialverktyg. Undlåtenhet att sköta dämparservice försämrar prestandan och förkortar livslängden. Dämparna är ofta de enskilt dyraste komponenterna på cykeln och om du köper begagnat vill du veta vilken service som har gjorts, när och av vem.

Byte av slitagedelar är ett gyllene tillfälle att uppgradera cykeln. T ex är däcken som följer med ibland ett par enklare allrounddäck och när du slitit ut det första paret kan du satsa på ett par kvalitetsdäck anpassade för de förhållanden som du brukar köra i.


# Cykeltyper

Ingen cykel är bäst på allt, det är alltid en fråga om avvägningar. Här kommer en lista med de vanligaste mtb-typerna.


* Cross Country, XC

Cyklar framtagna för träning och tävling, fokus på trampeffektivitet och lätt vikt. Vanligtvis 80-100 mm slaglängd på dämpningen. Optimal för långa turer i högt tempo på stig och grusväg, men när det går utför får man välja linje med omsorg.

* Down Country, DC

En lite kraftigare version av XC-cykeln. Mer dämpning och kraftigare byggd för att klara av lite tuffare utförsåkning.

* Trail, Stigcykel

Allt-i-allo, byggd lika mycket för en längre fjälltur eller de lokala stigarna som för att åka utför de flesta spåren i en cykelpark. Ofta 120-150 mm dämpning.

* Enduro, All-mountain

Som namnet antyder är cykeln utvecklad för Enduro-tävlingar, där man kör flera sektioner ner för berg med hopp och stenkistor på en och samma dag. De tävlande måste dock ta sig till nästa sektion för egen maskin och de kan därför inte vara lika kompromisslösa som en downhill-cykel, utan de måste gå att trampa på också. Kraftigare än stigcykeln, och begränsar dig inte ens ner för svarta utförslöpor med sina 150-180 mm dämpning.

* Downhill, Freeride, Dirt Jump

Specialcyklar för cykelparker som inte tas upp i den här guiden. Om du inte bor intill en cykelpark är det troligtvis inte en sån här du vill köpa.

* Fat Bike

Cykel med extrastora däck för snö, sand och lera.


# Geometri

För några år sedan gick utvecklingen av mtb över mot det som benämns progressiv eller modern geometri, även kallad "long, slack, and low". Cyklarna har blivit längre vilket gör dem stabilare, framgaffelvinkeln har blivit flackare vilket gör att de kan hantera brantare terräng, och tramporna sitter längre ner i förhållande till hjulaxlarna vilket gör att man står mer "inuti" cykeln än "ovanpå". Utvecklingen tog fart under andra halvan av 2010-talet och i ett svep blev alla äldre cyklar fort omoderna. Skall du köpa en ny cykel är det inga konstigheter, de flesta tillverkare är numera med på tåget, men skall du köpa begagnat är det något du måste hålla koll på.


## Hjulstorlek

När mountainbiken lanserades på 80-talet var det med 26"-hjul, eftersom det var i den storleken det fanns lite större däck med grov mönstring. Under 2000-talet blev mtb med 29"-hjul mer populärt eftersom de rullar snabbare och lättare tar sig över hinder. Nackdelen var att de inte var riktigt lika stabila och hållbara som 26"-hjul, och ett mellanting i form av 27.5" togs fram. Idag använder i princip alla mtb 29"-hjul, men ibland har man 27.5"-hjul på XS- och S-storlekarna för att hjulen inte ska bli för stora i förhållande till ramen.


## Boost

2015 lanserades den nya hjulstandarden Boost, för att få 29"-hjul som är lika styva och tåliga som 26"-hjulen. Framnavet breddades från 100 till 110 mm och baknavet från 135/142 till 141/148 mm. Man bytte också hjulaxlarna från 5 mm Quick Release (QR) till Through Axle (TA), 12 mm bak och 15 mm fram. De dubbla måtten bak är för att man mäter olika beroende på om det är QR eller TA, där TA är 7 mm längre än QR för samma nav.


## Rammaterial

Aluminium (Alloy, 6061) och kolfiber (Carbon Fiber, CF) är de två vanligaste materialen, där en heldämpad kolfibercykel är ungefär ett kilo lättare än motsvarande aluminiumcykel. Annars är den största skillnaden att med kolfiber är tillverkarna inte begränsade av att behöva bygga ramen från ihopsvetsade rör och kan vara mycket friare i designen.

På lite mer nischade märken hittar man även titan- och stålramar.


# Checklista

Om du har hittat en cykelmodell som verkar intressant kommer här en checklista med tekniska detaljer som du kan kontrollera. På budgetmodellerna kan du använda den för att se var tillverkaren har snålat. Skall du ha en cykel som uppfyller alla krav springer priset fort iväg, så det är som alltid en avvägning du måste göra.


## Ram

* Kontrollera att ramen har koniskt (tapered) styrrör, 1 1/8" till 1.5". Rakt 1 1/8" styrrör är svagare och begränsar kraftigt utbudet av framgafflar.
* Den bör ha 12x148 mm Boost för baknavet. 141 mm QR Boost är en budgetvariant som kan vara acceptabel på en enklare stigcykel.
* Intern kabeldragning gömmer kablarna inuti ramen, vilket är snyggare och mer aerodynamiskt.


## Framgaffel

* Gaffeln bör ha Boost 15x110 mm genomgående axel för framnavet.
* De flesta cyklar kommer med en dämpargaffel från RockShox eller Fox. De har gafflar för alla cykeltyper i alla prisklasser utom det absoluta budgetsegmentet. Tillgången till service och reservdelar är mycket god.
* Mindre vanliga märken är Marzocchi (ägs av Fox), Manitou, DVO och X-Fusion. Det är också bra gafflar men det kan vara svårare att hitta service och reservdelar.
* SR Suntour tillverkar hela spannet från toppengafflar för tävlingscyklister till det absoluta bottenskrapet för budgetcyklar. På den svenska marknaden återfinns tyvärr bara deras allra sämsta gafflar med stålfjädring. De är tunga, saknar grundläggande justeringsmöjligheter, presterar dåligt från fabrik och slits fort. Tillgången till reservdelar är i princip obefintlig — å andra sidan går inte speciellt mycket att göra med dem. Undvik.
* Som ett absolut minimum vill du ha en fjäder som kan ställas in efter din vikt och på en instegscykel innebär detta en luftfjäder. Den kan justeras genom att trycket ändras med en dämparpump. Köper du i en lokal cykelbutik hjälper de dig med grundläggande inställning, annars finns bra guider från tillverkaren och t ex på YouTube.
* På andra plats är kontroll över återfjädring (rebound) och kompression. Kan du justera tryck, återfjädring och kompression kommer du att kunna ställa in dämparen så att den passar dig och din åkstil.


## Bakdämpare

* På en heldämpad cykel gäller i princip samma för bakdämparen som för framgaffeln, men även de billigaste bakdämparna verkar ha en justerbar luftfjäder och inställning för återfjädring.


## Växlar och drivlina

* Sedan bakväxlar med 11 och 12 växlar introducerades behöver man inte längre en framväxel, vilket sparar vikt, minskar underhållet och friar upp utrymme på styret för ett dropper-reglage.
* De flesta cyklar har växlar från Shimano eller SRAM, som båda har växelgrupper för alla cykeltyper i alla prisklasser.
* Shimanos växelgrupper utan framväxel från billigaste till dyraste:
	* Deore M4000/M5000/M6000
	* SLX
	* XT
	* XTR
* SRAMs växelgrupper utan framväxel från billigaste till dyraste:
	* SX
	* NX
	* GX
	* X01
	* XX1
* Dyrare växelgrupper innebär framför allt lägre vikt och lite tajtare känsla i växlingen, men till och med instegsgrupperna från Shimano och SRAM har idag bra prestanda.
* Alla SRAMs komponenter för 12-växlat går att blanda med varandra, man behöver inte hålla alla komponenter på cykeln inom samma grupp. 
* Det går även bra att blanda de flesta komponenterna mellan Shimanogrupperna.
* Det går till viss del att blanda komponenter från olika tillverkare, men det kan innebära att du tappar växlingsprestanda.
* 12-växlat är idag standard på allt utom de billigaste cyklarna, men att gå ner till 11 växlar behöver inte innebära någon större uppoffring.
* Bakväxeln bör ha en släpkoppling (clutch) som gör att kedjan hålls spänd även i skumpig terräng, vilket minimerar risken för att den hoppar av eller slår i ramen. Alla växelgrupper listade här ovan har en.
* Framdrevet bör vara av typen narrow/wide, där varannan kugge är bred och varannan smal, vilket matchar länkarna i kedjan. Det hjälper också kedjan att sitta kvar i stökig terräng.


## Bromsar

* Cykeln skall ha hydrauliska skivbromsar. Mekaniska skivbromsar och fälgbromsar fungerar mycket sämre än hydrauliska.
* Bromsok kan ha antingen två eller fyra bromskolvar. Fyrkolvsok ger mer bromskraft, bättre kontroll (modulering) och tappar inte bromskraft på samma sätt vid längre utförsåkning.
* Bromsskivor för cyklar som tas upp här är 160, 180 eller 200/203 mm. Större skiva innebär mer bromskraft, men högre vikt — ibland sätter man en mindre bromsskiva bak för att spara vikt.
* Bromsbelägg är antingen av harts (resin) eller sintrade (metalliska). Metallbelägg nyper hårdare och håller längre, men kan låta mer.
* Billigare bromsskivor och enklare bromsok kan bara användas med resinbelägg.
* Se till att bromshandtagen går att justera så att de sitter långt in på styret (ofta tvärt emot hur de är monterade på billiga cyklar). Du skall ha tre fingrar som greppar om styret och pekfingerknogen skall nå längst ut på bromshandtaget, för maximal kraft.


## Hjul

* Sedan några år tillbaka kan man använda däck utan innerslang (tubeless), vilket sparar vikt, minskar risken för punktering och möjliggör lägre däcktryck vilket ger bättre grepp.
* Enklare cyklar levereras med slangar men är fälgarna förberedda (tubeless ready, TLR) kan du själv uppgradera till slanglösa däck.
* För att skydda mot punktering och läckage har man tätningsvätska i däcken (tubeless sealant, guck). Tänk på att den torkar över tid och behöver fyllas på.


## Sadelstolpe

* En sänkbar sadelstolpe (sänkstolpe, dropper post) bör finnas på cykeln, annars är det en av de första uppgraderingar du skall titta på att skaffa.
* Har du ingen sänkstolpe måste du stanna och kliva av för att skjuta ner sadeln när det går utför.
